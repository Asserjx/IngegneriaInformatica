# Modalità esame

L'esame consiste nella discussione di un progetto (app) realizzato individualmente dallo studente.
Ciascuno studente può proporre un'idea per il progetto, che viene poi discussa e concordata con il docente. Una proposta di progetto consiste tipicamente in qualche paragrafo che descriva l'idea generale e precisi quali funzioni si intendono implementare; la proposta va inviata per email al docente del corso.

Per essere accettabile, una proposta deve soddisfare tre requisiti principali:
1. deve essere una app tipicamente mobile, ovvero si deve trattare di qualcosa che non sia possibile, o non sia sensato, realizzare come applicazione desktop o come web application;
2. deve esercitare almeno tre framework distinti fra quelli visti a lezione (per esempio: sensori, database, geolocalizzazione; oppure videocamera, connettività PAN, interfaccia gesturale; ecc.)
3. deve avere una complessità adeguata per un esame da 6 CFU (né troppo complessa, né troppo semplice).

In seguito alla proposta dello studente, il docente potrà suggerire aggiunta o rimozione di funzionalità per rispettare i requisiti. Tipicamente, sono emendabili i requisiti 2. e 3., mentre la proposte che non rispettano il requisito 1. spesso vanno riformulate per intero.

Il progetto viene tipicamente realizzato in Java o in Kotlin, i due linguaggi ufficialmente supportati da Android; è possibile anche - ove necessario - prevedere delle parti in codice nativo, che andranno eventualmente scritte in C o analoghi linguaggi compilati, oppure in ambiente web, per esempio con frammenti in JavaScript. Questi elementi devono comunque essere accessori rispetto all'app nel suo complesso; non è possibile realizzare una app che sia un semplice "incapsulamento" di codice nativo o web.
Una volta approvata la proposta, lo studente può lavorare autonomamente al progetto; entro la data fissata per l'appello dovrà consegnare (tradizionalmente per email, ma da quest'anno proveremo la consegna via Classroom) un archivio esportato dall'ambiente di sviluppo (Android Studio o Eclipse) contenente i sorgenti e l'eseguibile dell'app.
Successivamente alla consegna, verrà pubblicata un'Agenda per prenotarsi per l'orale.

Ogni orale (che è sempre individuale, ma ovviamente pubblico) ha una durata tipica di circa un'ora, e consiste di tre fasi:
a. presentazione/demo dell'app, a cura dello studente
b. browsing del codice sorgente, fatto all'interno dell'ambiente di sviluppo
c. domande di carattere "teorico", tipicamente su parti del corso non toccate nello sviluppo dell'app.

In caso di esito favorevole dell'esame, viene verbalizzato il voto. Il caso di esame negativo può condurre a diversi esiti, a seconda della natura dei problemi evidenziati:
i) proposta di un nuovo progetto e realizzazione di una nuova app con relativo orale [estremamente infrequente]
ii) piccoli aggiustamenti nel progetto + nuovo orale [infrequente]
iii) mantenimento del progetto e nuovo orale [nel caso più frequente, solo sulla parte c.]